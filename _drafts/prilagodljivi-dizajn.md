# Uvod u prilagodljivi dizajn

***Nekada su svi sajtovi pravljeni fiksne širine, skoro uvek između 950-1000 piksela, i očekivalo se da će svi korisnici imati prilično isto iskustvo.***

Sve više raste broj ljudi koji koriste male uređaje za pregled interneta, a s druge strane, uobičajena je upotreba monitora od 27 i 30 inča. Razlika izmedu najmanjih i najvećih ekrana je veća nego ikada ranije. Srećom, postoji rešenje. **Prilagodljiv web dizajn prikazuje sadržaj na najprihvatljiviji način za bilo koju veličinu ekrana**.

## Nastanak prilagodljive tehnike

Termin prilagodljivi web dizajn je smislio Ethan Marcotte. U svom [članku](https://alistapart.com/article/responsive-web-design) iz 2010. godine, Marcotte je ujedinio tri postojeće tehnike (fleksibilan grid razmeštaj, fleksibilne slike i medija upite) u jedan jedinstveni pristup i nazvao ga prilagodljivi web dizajn.

Istinski prilagodljiva metodologija je, u stvari, više od pukog razmeštaja na osnovu veličina prikaza. Potrebno je da izokrenemo stari pristup web dizajnu. Umesto da započinjemo sa dizajnom desktop sajta fiksne širine i smanjujemo ga da odgovara manjim prikazima, prvo dizajniramo sajt za manje prikaze, a zatim da postepeno prilagođavamo za veće.

## Principi mobilnog dizajna

Grafički dizajneri nekad daju samo desktop verziju sajta, fiksne širine. Zadatak front-end developera je tada da kreira savršenu implementaciju dizajna u svakom poznatom pretraživaču.

Na malim ekranima elemente koji nisu važni postavite ispod glavnog sadržaja ili, u najgorem slučaju, sakrijte u potpunosti. Možete da prilagodite navigaciju tako da više odgovara dodiru prstom. Tipografija bi takode trebalo da bude skalirana zbog bolje čitljivosti, omogućavajući čitanje teksta bez potrebe stalnog povlačenja prikaza sa jedne na drugu stranu.

## Razlika prikaza i veličina ekrana

Važno je razumeti da prikaz i veličina ekrana nisu isto. Prikaz se odnosi na unutrašnjost prozora pretraživača, isključujući polje za adresu, alatke, kartice i ostalo, a veličina ekrana na čitav ekran.

## Mobilni sajtovi

Nekada je mobilna verzija sajta "skrojenog" po meri mnogo bolja opcija od prilagodljivog dizajna. Rešenja fokusirana na mobilne uređaje koja pružaju različit sadržaj korisnicima takvih uređaja nazivam mobilni web sajtovi.

Ukoliko budžet dozvoljava, mobilna verzija sajta nekad može biti najbolja opcija. Ona bi mogla da prikaže različite sadržaje, dizajn i interakciju na osnovu uređaja, lokacije, brzine konekcije i mnogo drugih varijabli, uključujući i tehničke mogućnosti uređaja. Ova vrsta rešenja zahteva mnogo više od onoga što sam prilagodljiv dizajn može da ponudi.

Nasuprot tome, pravi mobilni web sajt je potreban kada korisničko iskustvo zahteva specifičan sadržaj i funkcionalnost na osnovu uređaja.

{:.uokvireno}
**Vezani ste za piksele? Prebolite to!** Nemojte se vezivati za piksele kao jedinicu mere, zato što ćete koristiti relativne jedinice mere (obično em ili procente) kada budete savladali prilagodljiv dizajn.


Izvor: Ben Frain, *HTML5 i CSS3: Prilagodljiv web dizajn*, Beograd, 2014.
