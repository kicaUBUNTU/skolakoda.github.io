# Web server

Web server ili služavnik je specijalizovani softver koji se fizički nalazi instaliran na nekom računaru, koga takođe žargonski zovemo server. Primarna uloga servera je da se na njemu hostuju sajtovi ili web aplikacije i na taj način postanu dostupne na internetu. Web server se instalira na računaru koji mora da ima statičku (nepromenljivu) IP adresu, da bi bio jedinstveno prepoznatljiv na internetu. Primarna karakteristika servera je da ume da prihvata http zahteve (*request*) i da generiše http odgovore (*response*). Glavna funkcionalnost servera je da po dobijanju http zahteva ispravno protumači zahtev, pronađe željeni resurs, procesira ga i pripremi za slanje u formi http odgovora. Na primer, to podrazumeva da kada pregledač zahteva sadržaj određene strane, server treba da tu stranicu pronađe, pripremi za slanje i pošalje, a nakon toga isporuči sve druge fajlove koje ta strana sadrži a koje će pregledač zahtevati (npr. slike, audio fajlove i sl.), da bi korisnik u pregledaču video celokupnu web stranu.

Trenutno tri najpopularnija web servera su: Apache, Microsoft -IIS i Igor Sysoev - nginx. Prema podacima sa sajta http://news.netcraft.com zastupljenost servera na početku 2014. godine bila je: Apache (54,5%), Microsoft (11,61%) IIS, Nginx (11.97%) dok je Google-ov GWS zastupljen sa 8.54%. Prema podacima sa sajta http://w3techs.com/, na početku 2015. zastupljenost je: Apache (58,7%), Nginx (23%), Microsoft (13,2%) IIS, dok je Google-ov server zastupljen sa 1.3%.

Jedna od ključnih razlika između servera su uslovi korišćenja, cene i dostupnost kod provajdera koji nude korišćenje servera. Trenutno najpopularniji Apache je besplatan, pod određenim licencama, dok je recimo Microsoft IIS, kao vlasnički kod, među skupljima i manje zastupljenim u ponudi provajdera, jer najčešće mora imati podršku i drugih licenciranih softvera (operativnog sistema, baze podataka, i sl.).

Na slici 1.11. je ilustrovana zastupljenost pojedinih servera za nekoliko prethodnih godina, na nivou celog sveta, što ukazuje na velike fluktuacije na tržištu.
