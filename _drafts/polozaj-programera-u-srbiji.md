- zavisi kolike budete sreće - u nekim firmama dozvoljavaju praćenje novih tehnologija na poslu, dok drugde nemate vremena ni da proverite poštu. Nove tehnologije morate učiti uveče kući, što vam dodatno oduzima vreme u korist firme.
- koleginice ne viđaju svoju decu
- uglavnom nemaju vremena za bilo šta, a mnogima ne ostaje ni previše para
- rudari
- dobre strane: ima posla, prijavljen si
- nema sindikata
- morate učiti i nakon posla, kako biste držali korak sa tehnologijom

***Već puno puta smo čuli da je IT najzdravija srpska industrija, da su tu najveće plate, da su programeri elita, itd. Ajde sad da pogledamo situaciju iz ugla radnika.***

Programer u Srbiji je visoko kvalifikovani najamni radnik sa platom većom od proseka.

## Prosečna programerska plata

IT industriji trenutno fali kvalifikovanih radnika. Zato se ulažu veliki napori u propagandu koja predstavlja programere kao ljude koji rade kada i koliko žele, imaju para, uživaju. Glavni deo u toj propagandi igraju nameštene ankete o prosečnoj plati programera u Srbji, koje tvrde da ona iznosi [1225€](https://startit.rs/istrazivanje-srpski-programeri-plate-obrazovanje/) pa čak i [210 hiljada dinara](http://www.blic.rs/vesti/ekonomija/prosecna-plata-programera-u-srbiji-210-hiljada-dinara/yhx6rwy).

(Postoji čitava klasa regrutera, odnosa sa javnošću, ljudskih resursa, menadžera i ostalih koji pumpaju tu priču. Znate ono, izazovan posao, dinamično okruženje, tabu plate.)

Problem je što nema zvaničnih statistika, pa su ovakve vrste manipulacije moguće. Ono što vam mogu reći da od mnoštva programera koje poznajem, samo dvojica imaju platu preko 2000 eura mesečno, dok znam na desetine omladinaca, uključujući i diplomirane inženjere, koji rade za 400-500 eura mesečno. Takođe znam šefove odeljenja u IT firmama koji rade za 1000 eura mesečno. To je veoma dobra plata za Srbiju, ali toliko o tome da je prosečna plata preko 1000 eura.

Mnogi moji prijatelji raznih zanimanja (komercijalisti, frizeri, električari, švalje...) imaju zapravo platu veću od programerske.

IT firme, sa svoje strane, rade sve da sakriju stvarno stanje od svojih zaposlenih, pa u mnogim firmama potpisuješ ugovor da ne smeš pričati o visini plate sa kolegama. Umesto toga, IT firme svojim radnicima penetriraju u život, organizujući razne socijalne sadržaje i vikend druženja (često o trošku zaposlenih), kako bi kvazi-međuljudskim vezama vezali radnike za firmu.

(Što se tiče povišice, ona se uglavnom događa kada promenite firmu.)

## Prekovremeni rad

Postoje firme za fiksnim i sa fleksibilnim radnim vremenom. Kod fiksnog radnog vremena situacija je jasna, i tu nema mnogo prostora za manipulisanje. Sa druge strane, u firmama sa tzv. fleksibilnim radnim vremenom, svi rade prekovremeno. Niko na to, naravno, nije primoran, ali se planski gradi takva kompanijska kultura da niko posle 8 časova rada ne ide kući. Taj prekovremeni rad je, doduše, plaćen, ali se i rashodi drastično povećavaju. Veoma lako možete doći u situaciju da na poslu dnevno trošite na hranu onoliko koliko bi kod kuće trošili na nedeljnom nivou. Da ne govorim o svim drugim vrstama zamislivih i nezamislivih rashoda, poput joge ili gimnastike, kojom otklanjamo razorne posledice programiranja po kičmu.

## Zdravstvene posledice

Programeri su vrlo potrošna roba. Već nakon nekoliko godina intenzivnog developerskog rada nastaju nepovratne zdravstvene posledice, poput gibitka vida i problema sa kičmom. Retko ćete po IT firmama videti stare programere. Ili su se u međuvremenu avanzovali, ili su izbačeni iz stroja.

## Ko naređuje?

IT firme u Srbiji velikom većinom obavljaju vanjske usluge (*outsourcing*) za naručioce iz inostranstva.

Znamo da uvek naređuje onaj ko ima pare, a u praksi su to uglavnom zapadnjaci. Kako god okrenete, vama kao radniku će uglavnom naređivati stranci. U stranim firmama oni su jednostavno vlasnici, a u domaćim firmama oni su tzv. klijenti, koji svakodnevno nadziru vaš rad i čije zadatke izvršavate. Više neka vrsta spoljašnjih šefova, neko klasične mušterije.

## Za kraj

Cilj ovog teksta nije da vas obeshrabri, već da jasno znate šta vas čeka. Tekst sam pisao na osnovu sopstvenog iskustva i svedočanstava ljudi dobro koje poznajem. Ako imate bilo šta dodati, molim ostavite komentar.
