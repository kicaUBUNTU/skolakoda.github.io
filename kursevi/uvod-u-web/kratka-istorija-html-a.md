---
title: Kratka istorija HTML-a
layout: lekcija-html
permalink: /kratka-istorija-html-a
---

***HTML je nastao kada je Tim Berners-Lee izabrao mali skup oznaka iz [SGML](https://en.wikipedia.org/wiki/Standard_Generalized_Markup_Language) jezika, koji je korišćen na CERN-u za formatiranje dokumenata. Softver koji je ovo znao da protumači nazvan je HTML pregledač.***

![](https://upload.wikimedia.org/wikipedia/commons/9/9a/OED-LEXX-Bungler.jpg)

## HTML 1

Prva verzija, označena sa HTML 1, pojavila se 1991. godine.

Na početku je web bio samo niz naučnih publikacija u obliku statičkih HTML dokumenata koji su bili povezani hiperlinkovima. Verovali ili ne, tada nije postojao način da se slike postave na stranicu.

Prva HTML verzija je bila prilično "siromašna". Na primer, nije se mogao definisati željeni font stranice, pozadinska boja, kreirati tabele, forme, itd.

## HTML 2

Već 1993. godine nastaje HTML 2. U ovoj verziji pojavile su se „primitivne“ forme (neka polja su mogla da se kreiraju, ali nije moglo da se vrši slanje), mogla je da se podesi pozadinska boja ili slika, i da se kreiraju tabele.

Napredak koji je kreiran za te dve godine, od verzije HTML 1, smatrao se vrlo velikim.

## HTML 3.2

U naredne dve godine (1995-1996.), pojavljuje se HTML 3.2. Interesantno je da ne postoji verzija HTML 3. Ovo je posledica toga što *World Wide Web Consortium* - W3C (Internacionalna organizacija za standardizaciju) nije na vreme dobila zahtev za standardizaciju. U ovoj verziji podržan je rad sa stilovima (prvi oblik CSS-a) i povećan broj atributa kojima se lakše uređuje stranica. Rad sa frame-ovima nije bio podržan, iako su ga tadašnji pregledači već podržavali.

Sa druge strane CSS je bio podržan u verziji HTML 3.2 ali ne i u tadašnjim pregledačima. U tom periodu se, pored početka razvoja CSS 1, razvija i klijentski skript jezik JavaScript.

## HTML 4

![](https://mediascopeinc.files.wordpress.com/2011/07/lego-website.png)

U toku 1997. godine, zvanično se pojavljuje HTML 4. Ova verzija je imala vrlo dobre karakteristike, jer je realizovana sa dosta promena i poboljšanja u odnosu na ranije verzije, pa je uz svoje manje modifikacije trajala do 2009. godine. Ključna stvar je što je sve formatiranje pojedinih elemenata i cele strane „izmešteno“ u CSS. U ovom periodu kompletno se standardizuje i CSS 2.

Paralelno sa tim pojavljuje se i XHTML 1.0 kojim se omogućava razmena i prikaz podataka iz XML-a. Razvija se DOM i DOM 2 čime se omogućava interakcija sa objektima u HTML-u , XHTML-u i XML dokumentima. Dodatna novina je što se objektima u DOM strukturi počinje pristupati korišćenjem metoda. U ovom vrlo produktivnom periodu, 2003. godine, pojavljuje se i Web 2.0, a već 2005. godine i AJAX. Sve ove tehnologije kreiraju dinamički i interaktivni web kakvim ga mi danas poznajemo.

## HTML 5

Periodu od 12 godina, koliko je HTML 4 bio aktivno u upotrebi, morao je doći kraj obzirom na popularnost weba i sve veće korisničke zahteve. Tako se 2009. godine pojavljuje HTML 5 i CSS 3, koji se smatraju revolucijom u smislu uvedenih promena i načina rada. HTML5 je izbacio suvišnu sintaksu i uveo mnoge korisne semantičke elemente kao što su: `<header>`, `<footer>`, `<nav>`, `<article>`, `<section>`, `<canvas>`...

![](https://js.devexpress.com/Content/Images/features/html5-css-javascript-logos.png)
